<TEI xmlns="http://www.tei-c.org/ns/1.0">
<teiHeader>
 <fileDesc>
  <titleStmt>
      <title>La mort de Tristan et Iseult</title>
   <respStmt>
    <resp>transcription intéprétative par</resp>
    <name>Nicholas Bartlett</name>
   </respStmt>
  </titleStmt>
  <publicationStmt>
    <availability>
  <p>This is an open-access work licensed under a Creative Commons Attribution 4.0 International license.</p>
   </availability>
   <distributor></distributor>
  </publicationStmt>
  <sourceDesc>
   <bibl>Paris, BnF, français 112</bibl>
  </sourceDesc>
 </fileDesc>
</teiHeader>
 <text>
  <body>
   <div>
    <pb n="f. 144r" facs="https://gallica.bnf.fr/ark:/12148/btv1b8527589h/f295.item"/>
    <cb n="f. 144ra"/>
<p><rubric id="incipit">Comment Tristan vint en Cornoaille, et le navra mort le roy Marc en traÿson</rubric>     
 <g type="initiale">E</g>t quant le roy eust fait ce cop, il s'enfouy. Et quant Tristan se sent feru, il cognut bien
 qu'il estoit feru a mort. Si s'en vint a la court et sault sur ung cheval qu'il trouva et se deppart de
 Tintaguel et s'en vient au chastel Dynas et se couche et dit qu'il estoit mort sans faille. Quant
 Dynas le voit ainsi atourné, il en est trop doulent et Sagremor en ploure si comme cellui qui
 moult l'amoit. Tristan ploure nuyt et jour si comme cellui qui moult endure. Les mires le 
 regardent, mais neant que nul en sache donner conseil, et dient communement qu'il est mort.
 Tristan se plaing qui grant mal sent : il souspire et ploure. Tristan se demente et amaigrist si que
 nul ne le recognoist qui devant l'eust veu : il ne se peut maiz remuer comme ung homme hors du
 sens, et ceulx qui entour luy estoient si plouroient de jour et de nuyt pour l'amour de luy. Quant
 <i>[f. 144rb]</i> le roy Marc oÿt et entendit que Tristan se moroit et qu'il n'en pouoit eschapper, plus
 en est liés qu'il ne fut mais pieça, or a joye et liesse, car bien luy est advis que Tristan est mort et
 qu'il ne trouveroit jamais homme en Cornoaille qui contre luy s'osast dressier, or a il son
 vouloir. Quant il scet certainement que Tristan meurt, il envoye chascun jour sçavoir comment
 Tristan le fait, et l'en luy apporte nouvelles qui moult luy plaisent, car l'en luy dit qu'il ne peut
 longuement vivre. Grant joye a le roy Marc, onques ne fut si liés de chose qui luy advenist, et
 Andret tressault de grant joye, ces <num>ii</num> en font joye pleniere, mais quiqui en soye liés, la royne
 Yseult en est corroussee : elle ploure et fait grant duel et dit qu'elle s'occira de ses mains, car
 aprés Tristan, elle ne vivra ja ung seul jour. Ainsi se contiennent diversement entre le roy Marc
 et la royne Yseult, car le roy est liés de la mort Tristan et la royne en est tant dolent qu'a peu
 qu'elle n'en meurt de duel. Et tout soit le roy Marc joyeux de celle mort, si dist il bien qu'il
 verroit volentiers Tristan avant qu'il morust, et au darnier quant l'en l'y compte comment la male
 fin Tristan meine et comment il est du tout changé que nul ne le cognoist, tant estoit empirés, il
 en a moult grant pitié qu'il ne se peut tenir qu'il ne die aussi comme en plourant : « Certes c'est
 dommages de la mort Tristan, et s'il ne se fust si desloyalment menés vers moy, l'en le deust
 priser par dessus tous chevaliers. » Quant le roy Marc sot certainement par ceulx qui l'aloyent
 veoir que Tristan aloit a fin adont se commence a repentir de cellui fait et dit que de ceste mort
 viendra il a mal, or vouldroit qu'il ne l'eüst pas fait, car tout le monde l'en blasmera. Assés pense
 le roy Marc a son nepveu pour ce que nature l'en semonst, et la Royne meine son duel jour et
 nuyt, car elle vouldroit bien que le Roy l'occist si fineroit du tout son duel. Et quant les nouvelles
 viennent que Tristan trait a la fin et qu'il ne vivera que <num>ii</num> jours ou <num>iii</num>, la royne se dit : « Meure
 quant Dieu plaira, car certes je luy feray compaignie. » Telles paroles disoit la royne quant l'en 
 lui disoit que Tristan estoit a fin venus. Le roy en estoit assés plus doulent qu'il ne faisoit 
 semblant. <i>[f. 144va]</i> Quant Tristan vit qu'il ne pourroit plus durer, il dist a Dynas : « Mandés le
 roy Marc, qu'il viengne a ma mort. Je le verroye volentiers ains que je meure, et s'il me veult
 veoir en vie, viengne hastivement. » Dynas mande delivreement le roy et le message ala a luy,
 qui luy compta ces nouvelles.</p>
<p> <g type="initiale">Q</g>uant le roy Marc oyt la nouvelle, il commence a plourer moult fort et dit : « Halas,
 comme j'ay mal fait, qui mon nepveu ay occis. » Le roy monta et maine telle compaignie qu'il
 soit bien asseur au chastel Dynas, et entre dedens, moult doulent, et s'en vient a la chambre ou
 Tristan gisoit si empiriés que le roy ne le pouoit cognoistre. Quant Tristan vit le roy venir, il se
 vouloit lever en son seant, mais il ne pot car trop estoit faibles. « Oncle, dist-il, vous soiés le
 bienvenu. Vous estes venus a ma darniere feste, a ma mort suis venus que vous avez tant desiree,
 or est vraie joye acomplie, car la mort m'a ataint. Vous cuidastes faire vraie preu a moy occire,
 mais je croy que vous vouldriés que je fusse encore vif. Mais ce ne puet estre autrement. » Quant
 il a dicte ceste parole, il commence a plourer et le roy pleure d'autre part. « Oncle, dist-il, ne
 plourés pas, mais tant faites pour l'amour de moy que vous ma dame Yseult fectes venir devant
 moy si que je la voye a ma fin. Et ceste chose si est ma darniere requeste. » « Beau nepveu, dist
 le roy, vous voulés que la royne viengne a vous et elle viendra maintenant. » Et il l'envoye
 querre et elle vint corroucee et doulante car onques ne desira tant la mort com elle fait - car
 orendroit avec Tristan vouldroit elle mourir. Quant Tristan voit venir Yseult qu'il avoit tant
 amee, volentierz se dressast contre luy, maiz il ne pouoit : « Dame, dist-il, bien viengnés vous,
 mais c'est tart, ce m'est advis, car votre venue ne me puet faire secours. Et qu'en diroye je, ma
 chiere dame ? Mort est Tristan, le vraie amy, car il ne puet plus durer. » « Beaux amis, dist la
 royne, est ce a certes ? » « Dame, dist-il, gardés a ma chiere et a mes bras de quoy je me souloye
 si bien aider desores. Mais sache le monde que Tristan est alez et venus a la fin ! » Ainsi se
 plaing Tristan, qui le mal sent. Tout cellui jour est en tel point qu'il ne dit ne plus ne moins a la
 Royne. <i>[f. 144vb]</i> Si est tant doulente qu'elle ne demande que la mort. Elle est toutesvoies
 devant luy celluy soir et toute la nuyt.</p>
      </div>
     </body>
    </text>
</TEI>